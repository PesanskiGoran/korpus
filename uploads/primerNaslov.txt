Девојка стара 16 години вчера претпладне на автобуска постојка кај средното училиште „Димитар Влахов“ во Скопје била нападната од двајца маскирани, кои почнале да ја влечат, а откако таа се отргнала, едниот од нив со остар предмет ја расекол по лицето и по стомакот, информира полицијата.
А.Б. била нападната на улицата Трета Македонска бригада околу 10.25 часот. МВР вели дека трага по сторителите.
Вечерта пак, во Старата Чаршија и близу МОБ во Скопје биле претепани двајца скопјани.
Во првиот инцидент, околу 19.30 часот, во Скопје на ул. „Битпазарска“, односно главната уличка во Чаршијата, која води од објектот на Тетовскиот универзитет до Бит Пазар, околу десет непознати лица без повод и причина со тупаници се нафрлиле врз Т.Б.(24) од Скопје, информира полицијата, која вели дека тепаниот има видливи повреди. Се работи на откривање на сторителите.
Во вториот вечерен инцидент, околу 21.40 часот пред МОБ, три непознати лица без повод и причина со тупаници се нафрлиле врз 35-годишниот скопјанец Д.С, информира МВР. Тој потоа е префрлен во Градската општа болница, исто како и тепаниот од првиот инцидент. Полицијата вели дека трага и по тројцата напаѓачи.